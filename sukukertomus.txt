Metsäkulman Ojala oli Rikalan torppa ja se perustettiin vuonna 1804. Torpan ensimmäisenä isäntäparina olivat vuonna 1782 syntynyt Matti Juhonpoika ja 1781 syntynyt Leena Juhontytär.





1800-luvun lopulla Ojalaa asuttaneeseen perheeseen syntyi vuonna 1878 Ville Efraiminpoika. Vaimoksi hänelle tuli Viljakkalasta kotoisin ollut Hilda Vilhontytär Virosaari. Heille syntyi neljä poikaa ja yksi tytär vuosina 1902-1917. Isäntä Ville kuitenkin kuoli vuonna 1919, ollessaan vasta 40-vuotias. Hilda jäi yksin pienten lasten kanssa.




1920-luvun alkupuolella torppaan tuli ensin rengiksi ja sittemmin isännäksi Hämeenkyröläinen Artturi Grönfors. Kun Suomessa alettiin suomalaistaa sukunimiä, otti perhe nimekseen Ojala. Torppaan syntyi yksi lapsi lisää, Jaakko Ojala vuonna 1924, joka oli isäni isä.

Talvisodan syttyessä 30.11.1939 jatkoi Artturi sepän töitään ja Jaakko pysyi kotona maataloustöissä nuoresta iästään johtuen.

Talvisota päättyi 13.3.1940 Moskovan rauhansopimukseen, jossa Suomelta vietiin suuri osa Karjalaa sekä Petsamo pois. Rauhanehdot otettiin raskain mielin vastaan, sillä menetetty alue oli 11% Suomen maapinta-alasta.

Moskovan rauhan jälkeen määrättiin 100 000 astumaan palvelukseen ja heidän sotilaskoulutuksensa aloitettiin, täydentämään talvisodan lopulla vähäiseksi huomattua reserviä. Näiden sadan tuhannen mukana oli myös Jaakko Ojala, isäni isä.

Jatkosodan syttyessä 25. kesäkuuta 1941 oli myös Jaakko sotilaana. Jatkosodan kestettyä kolme vuotta, päättyi se lopulta 19. syyskuuta 1944. Jaakko Ojala oli selvinnyt vammoitta hengissä ja elikin vielä kolmekymmentä vuotta sodan jälkeen.

Myös Jaakon velipuoli Paavo Ojala oli sodissa mukana, kuten kaikki hänen veljensäkin, Väinö, Viljo ja Niilo Ojala.



Kollaan taistelu alkoivat Laatokan Karjalassa 7. joulukuuta 1939 ja kestivät Talvisodan loppuun asti 13. maaliskuuta 1940. Suomella oli Kollaalla vain yksi divisioona, Neuvostoliitolla neljä. Suomalaisilla oli kuitenkin hyvät valmiudet metsässä liikkumiseen esimerkiksi hiihtäen, kun taas Neuvostoliiton puna-armeija oli varustautunut liikkumaan vain teitä pitkin, joita Kollaalla oli vähän ja nekin suomalaiset olivat tukkineet. Olosuhteiden ansiosta Suomi piti rintamalinjan koko taisteluiden ajan. Sanonta ”Kollaa kestää” onkin peräisin näistä taisteluista. Neuvostoliiton sotilaita menehtyi noin 8000, suomalaisia vain 1500. Yksi heistä oli Niilo Ojala, joka kaatui Kollaan taisteluissa 26.1.1940.



Viljo Ojala, isäni setä, oli taistelemassa Kilpolan alueella JR36 mukana. Hän kaatui taisteluissa 21.8.1941, divisioonan edetessä jo pitkälle Suomen nykyisten rajojen ulkopuolelle.



Toisin kuin Niilo ja Viljo, selvisi Paavo Ojala sodasta vähin vammoin, kuten myös hänen kanssa samassa joukko-osastossa ollut muuan Tauno Piekkola. Hänet julistettiin sodan aikana kuolleeksi, mutta totuus oli toisenlainen. Todellisuudessa Tauno oli paennut Venäläisiä joen yli lankun avulla. Tällöin hänet julistettiin kuolleeksi, mutta myöhemmin hän palasi elävänä kotiin.

Tauno Piekkola oli isoäitini Saara Ojalan veli, Hilma Härkin ja Vihtori Piekkolan poika.




Hänen serkkunsa, Tapani Piekkolan isäpuoli Lauri Reinikka, jota isäksi kutsuttiin, oli kuukautta ennen Kollaan taisteluita Pelkosenniemellä, jossa käytiin Neuvostoliiton aloittamana lyhyt nelipäiväinen taistelu 16.-19. joulukuuta 1939. Hänet oli siis siirretty kotikunnastaan Hämeenkyröstä lähes tuhannen kilometrin päähän pohjoiseen.

Juuri ennen joulua tuli Tapani Piekkolan kotiin suru-uutinen, hänen isänsä oli kuollut Pelkosenniemen taisteluiden toiseksi viimeisenä päivänä, 18. joulukuuta. Tapani kuvailee kirjassa ”Taivalkunnan teillä” suru-uutista hyvin. Perheen äiti, joka ei normaalisti itkenyt, itki nyt koko päivän, ja myös kaikki perheen lapset itkivät mukana surullisina ja hädissään. Eihän ollut lapsille normaalia nähdä äitinsä itkevän.

Jatkosota oli raskas sekä menetettyjen miesten takia, että Suomea säälimättömän rauhansopimuksen takia. Sodan päätyttyä muun muassa Petsamo menetettiin kokonaan ja Porkkala vuokrattiin Neuvostoliitolle sotilastukikohdaksi.  Voittajamaana Neuvostoliitto saneli Suomelle rauhanehdot, eikä Suomelle jäänyt muita vaihtoehtoja kuin hyväksyä ne.
Isäni suvusta, hänen isänsä ikäisistä miehistä lähes puolet olivat kaatuneet sodassa. Onneksi monet kuitenkin myös selvisivät. Jos isoisäni Jaakko Ojala olisi menehtynyt sodassa, ei minuakaan olisi.
